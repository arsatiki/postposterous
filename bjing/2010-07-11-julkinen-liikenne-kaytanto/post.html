<p>"Tämä kaupunki on VALTAVA."</p>
<p>Asumme neljännen kehätien varrella. "Keskustaan", eli kaupungin maantieteelliseen keskipisteeseen, on matkaa 12 kilometriä. Jos haluamme toiselle puolelle kaupunkia, matkaan menee yleensä kaksi metroreissua ja mahdollisesti yksi bussi. <br /><br />Lauantainen matka teemarkkinoille kesti lähes puolitoista tuntia. Puolet ajasta vietimme ruuhkaan jumittuneessa bussissa. (Teemarkkinoista hieman enempi toisessa jutussa.) Muutenkin matkoihin "kaupungille" tai ihan minne vaan kannattaa suhtautua vähintään puolipäiväretkinä. <br /><br />Bussit ja metrot ovat täyteen pakattuja. Helsingin paikallisliikenne muistuttaa tilavuusprosentteina mitattuna lihatiheydeltään ehkä HK:n sinistä; täkäläiset metrot vastaavat jämäkkää saksalaista wurstia. Istumapaikkoja on vähän. <br /><br />Olen pari kertaa hatkahtanut karttailluusioon. Paperilla metron pysäkit vaikuttavat olevan hyvinkin lähekkäin. Todellisuudessa kuitenkin "vieressä" olevalta asemalta voi hyvinkin olla kilometrin kävelymatka perille. Nykyään karttoja katsoessani muistan hokea juttuni aloittanutta mantraa: "Tämä kaupunki on valtava."</p>