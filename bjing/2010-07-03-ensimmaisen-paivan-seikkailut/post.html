<p>Lentokenttä meni lähes ongelmitta. Olimme päivän ensimmäisten lentokoneiden joukossa. Kenttä oli lähes tyhjillään.</p>
<p>Ainoa hidaste rajamuodollisuuksissa tuli passini kanssa. Passikuvassani nimittäin</p></p><p><ul>
<li>olen parraton,</li>
<li>minulla on paljon kapeammat silmälasit,</li>
<li>hiukseni ovat nykyistä vaaleammat.</li>
</ul><p>Rajavartiomies kysyi, että olenko tosiaan sama mies kuin kuvassa näkyy. Sen jälkeen hän kutsui vielä esimiehensä paikalle ja pyysi kirjoittamaan nimikirjoitukseni. Puolen minuutin vertailun jälkeen he päästivät minut läpi.</p>
<p>Taksilla asunnolle, vartti odottelua, asuntoon, lyhyet tirsat. Kello oli Suomen aikaa varmaan jo viisi aamulla. Nukahdin kuin tukki.</p>
<p>Heräsimme muutaman tunnin päästä ja lähdimme Carrefourin retkelle. Siellä oli valtavasti ihmisiä. Ja valtavasti kaikkea herkullista kiinalaista ruokaa! Lättyjä. Baozeja. Miljoonaa erilaista hedelmää. Olen taivaassa.</p>
<p>Kotona söimme ja juttelimme niitä näitä. Virittelin myös sopivat nettikierrot, joilla pääsen palomuurin läpi. Ihan täydellinen se ei ole, mutta suurin osa asioista toimii mukavasti. Kuvaan sitten detailit kun säätö on saatu päätökseen.</p>
<p>Illan päätteeksi kiersimme asuinkorttelimme. Lähikaupasta mukaan kimchin makuisia sipsejä, Tsingtao-olutta ja papujäätelöä. Anni meni nukkumaan ja minä jäin odottamaan futisottelua ja kirjoittamaan näitä merkintöjä.</p></p><p><p>Huomenna lähdemme käymään yliopistolla ja haemme Insider's Guide to Beijing -kirjan. Katsotaan, josko saisin otettua myös muutaman kuvan asunnosta.</p>