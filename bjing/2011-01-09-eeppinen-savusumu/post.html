Puran kesältä jäänyttä kirjoitussumaa loppupäästä. Qingdao-tarinat saavat siis vieläkin odottaa. <br /><br />Pakkasimme laukut lähtöä edeltäneenä iltana ja laitoimme herätyksen sopivasti ajoissa. Kuka sitä nyt kotimatkaltaan haluaisi myöhästyä? <br /><br />Vuokranantaja tuli aamulla sovittelemaan viimeiset paperityöt ja panttirahat ja muut pikkuasiat. Niiden jälkeen painuimme ulos hakemaan taksia. <br /><br />Olen antanut ymmärtää, että Beijingin ilmanlaatu olisi parantunut parin vuoden aikana. Taisin puhua palturia. <br /><br />Ulkona odotti elämäni pahin savusumu. Näkyvyys oli erittäin huono. En nähnyt korttelin keskeltä risteykseen. En nähnyt edes hyvin kadun toiselle puolelle. Korkeiden tornitalojen ylimmät kerrokset katosivat harmaaseen utuun. Ilma tuntui likaiselta. <br /><br />(Annista kyseinen sumu oli aivan tyypillistä vuoden 2006 smogia.) <br /><br />Lentokentällä tapasimme suomalaisopiskelijoita. Kuulimme tarinoita valvotuista öistä ja muusta opiskelijameiningistä. <br /><br />Emme joutuneet odottamaan jonoissa pitkään, joten istuimme pari tuntia lähtöportilla konetta odottamassa. Shoppailu ei juurikaan maistunut, varsinkin kun meillä oli käsimatkatavaroissa aiemmin ostamamme seitsenmetrinen lohikäärmeleija. <br /><br />Sumu tiivistyi aamua pitkin vielä sakeammaksi. Vaikka päivän olisi pitänyt kirkastua, valon määrä vain väheni ja väheni. Lopulta hieman ennen lentoa taivas kirkastui. Kylmäpäistä porukkaa nämä lentäjät. Olisi hirvittänyt lähteä kiitoradalta, jossa ei näe eteensä.