Teoriassa pidän lentämisestä. Lentokoneet ovat hienoja pelejä. Lentokentät tiivistävät globalisaation niin, että minäkin ymmärrän. Ja erityisesti minua viehättää se hetki, kun lentokoneen pyörät irtoavat kiitoradan pinnasta. Ilmaaaaaaan! <br /><br />Vaan kun en voi sietää lentomatkoja. En yksinkertaisesti mahdu karjaluokkaan. "Joojoo," kuvittelen vastauksen, "on muillakin vähän jalkatilaa!" <br /><br />En kuitenkaan tarkoita pelkästään jalkatilaa. Kuulun pituuteni puolesta suomalaisten ylimpään kolmeen promilleen. Toisin sanoen, Kiinan lennolla on keskimäärin vain yksi minun pituiseni tai pidempi ihminen. <br /><br />Pituus ei sijaitse vain lantion ja polvien välissä. Olen suhteellisen sopusuhtainen ihminen. Siispä. Käteni ovat pidemmät kuin keskivertoihmisellä. Jalkani ovat pidemmät kuin keskivertoihmisellä. Selkärankani on pidempi kuin keskivertoihmisellä. Itseasiassa kaikki mittani kuuluvat promilleluokkaan. <br /><br />Jos istun selkä suorassa, kyynärpääni eivät osu enää kädensijoihin. Jos nojaan niihin, pääni päätyy lähelle edessä olevan tuolin päätukea. Jos edessä olija on kallistanut tuoliaan, tilanne menee akrobatian puolelle. <br /><br />Vaan akrobatiaa en voi näissä tuoleissa harrastaa. Joudun tekemään kaikki liikkeeni suhteettoman pieninä. Kateellisena katson kun vierustoverit syövät ateriansa tavalla, jota seuraamalla ruokani päätyisi lattialle ja kyynärpääni naapurin silmään. Liikkeeni ovat rajoitettuja. Pahimmillaan voin istua vain muutamassa eri asennossa; ruokailun aikana vaihtoehtojen määrä supistuu yhteen. (Ja minulla todennäköisesti on verihyytymien riskiä lisäävä mutaatio. Hip-v*ttu-hei.) <br /><br />Så där. Jalkatila se on pienin mun murheistain.