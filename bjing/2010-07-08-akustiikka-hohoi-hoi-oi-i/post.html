Renmin-yliopiston julkiset tilat ovat hirvittävän meluisia. <br /><br />Käyn usein (eli joka päivä) lounaalla Annin kiinan tuntien jälkeen yliopiston ruokaloissa. Se on verrattoman hyvä diili. Kokis maksaa kaksi rahaa ja "tsienping"-lettu kolme rahaa. Täydellinen mättöannos keiton, riisin ja ankkaviipaleiden kanssa maksaa noin kympin. Yksi raha on suuruudeltaan noin 10 eurosentin arvoinen. Pihistellen voi muutamalla eurolla syödä itsensä ähkyyn. <br /><br />Ravintoloissa saan satasella —siis kymmenellä eurolla— neljä tai viisi ruokalajia. Pyydämme niistä yleensä rämmäleet mukaan. Saan siitä halvalla illallisen tai seuraavan päivän lounaan. <br /><br />Vaikka haju- ja makuaisteja hellitäänkin, korvia piestään oikein kunnolla. Ravintolat ovat isoja halleja, joissa valtavat laumat opiskelijoita syövät keittojaan. Keittiötä ei ole akustisesti eristetty ruokalutiloista. Hallin yhdessä päässä täti ottaa astioita vastaan ja heittää ne pois kerättävien pinoon. Astiat ovat metallisia. Seinät ja muut pinnat ovat kovia eivätkä ime ääntä juuri yhtään. <br /><br />Jossain humisee ilmastointilaite. <br /><br />Kiinalaiset itse eivät tunnu kokevan asiaa ongelmaksi. Monet muutkin julkiset tilat ovat nimittäin hyvin meluisia. Supermarketissa työntekijät huutavat tarjouksiaan joka käytävällä. Elektroniikkaosaston myyjät esittelevät auliisti audiovehkeiden maksimivolyymiä. Myös "tavalliset" ravintolat ovat usein varsin äänekkäitä. Ainoat poikkeukset ovat länsityyliset ostoskeskukset, joissa melu ei nouse pintaan. <br /><br />Nopeasti olen itsekin tottunut meluun. Siltikin joka lounaalla mietin, miten parhaiten saisi akustointimateriaalia seinille ja kattoon; miten jakaisin tilan ehkä eri tavalla. <br /><br />Veikkaan, että tässä käy perinteiset Kiinat. Jonain vuonna Kiina herää melun aiheuttamiin ongelmiin ja ryhtyy tarmokkaaseen kampanjaan. Viiden vuoden päästä melu on vain köyhien ongelma. <br /><br />KOLIN KOLIN PANG PANG!