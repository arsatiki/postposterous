<p>En seuraa paljoa urheilua. Ainoita poikkeuksia ovat isot ja merkittävät tapahtumat, kuten olympialaiset tai nämä futiksen arvokisat. Olen onnekkaasti nähnyt ainakin osan jokaisesta MM-finaalista ainakin vuodesta 1998 lähtien. Mahdollisesti aiemmistakin.</p>
<p>Kiinan aikaero meinasi tulla tänä vuonna väliin. Iltapelit alkavat paikallista aikaa kello 2.30 yöllä. Meillä on asunnossamme televisio, joten teoriassa olisin voinut katsoa pelin kotona. Annin koulun takia olisi tosin täytynyt katsoa peli ilman ääniä.</p>
<p>Sunnuntaina illalla Katrine, tanskalainen kesäopiskelija, laittoi Annille ja muille opiskelijoille sähköpostia. Hän oli varannut baarista istumapaikat ja kutsui muita opiskelijoita mukaan. Mietin siinä hetken: “juu ei juu ei juu ei juu juu. juu”.</p>
<p>Suunnitelman mukaan treffit olisi keskiyöllä International Student Cultural Centressä. “Jaa missä?” tuli mieleen, sillä en löytänyt kampuksen kartalta mitään vastaavaa. Päätimme Annin kanssa todennäköisimmäksi vaihtoehdoksi vaihtarien asuntolan.</p>
<p>Lähdin yön suojissa kohti kampusta. Pimeys ja sade saivat kampusalueen vaikuttamaan vieraalta ja aiempaa suuremmalta. En ollut käynyt vaihtariasuntolassa aiemmin. Kehnosti valaistulla kadulla epäilin eksyväni ja päätyväni lopulta jonkun moraalittoman kokin hot potiin erikoislihaksi.</p>
<p>Näin ei tietenkään käynyt. Jos olisin hot potissa, en tätäkään kirjoittaisi. Lihasuikaleilla ei ole sormia, joilla kirjoittaa.</p>
<p>Olin sopivasti perillä kymmenisen minuuttia etuajassa. Tasalta saapui loppuseurue: Katrine, toinen tanskatar nimeltään Brita ja lakitieteen opiskelija “Tom” Hubein provinssista. Ketään muuta ei ennakkoilmoittautumista huolimatta tullut paikalle, joten lähdimme suunniteltuun baariin.</p>
<p>Sitten joimme olutta, katsoimme peliä, Hollanti voitti ja kotiin oli lyhyt matka kävellä.</p>
<p>Näinhän ei tietenkään käynyt. Baari oli mukavasti juuri länsiportin vieressä, josta oli kotiini vain puolen korttelin matka. Baari oli myöskin täynnä. Meille varattuun tilaan ei mahtunut edes riittävää määrää tuoleja -- saati ihmisiä niiden päälle.</p>
<p>Pikapäätimme vaihtaa kampuksen ulkona sijaitsevaan baariin. Ulkona alkoi sataa. Viemärit menivät tukkoon. Räpelsimme ensin kampuksen läpi takaisin vaihtarien asuntolalle. Siellä synkkasimme isomman vaihtariporukan kanssa: väkeä oli Etelä-Afrikasta, Jenkeistä, Espanjasta ja Katrinen kavereita Tanskasta. Nimistä ei kyllä jäänyt mieleen kuin Adam, jonka olin tavannut aiemmin ja Sasha. Keksin omat.</p>
<p>Näihin tanskalaisiin kolleihin liittyykin suurin osa illan baarijutuista. Niistä kohta.</p>
<p>Enivei. Itäportista ulos, sillan yli ja sivukatua pitkin pitserian yläkertaan. Henkilökunta laittoi pöydät ja sohvat kuntoon niin, että koko seurue mahtui pöydän ääreen katsomaan peliä. Tästä pisteet.</p>
<p>Baarin takaa löytyi know-howta muuhunkin kuin pelkän kaljan kaatamiseen. Tilasin kokeeksi Manhattanin. Yllättävän hyvä. Hieman pliisu, mutta maku muuten kohdallaan. Baarimikko lurautti sekaan ripauksen vaaleaa rommia. Tätä pitää kokeilla kun kotiin pääsee!</p>
<p>Suurin osa tanskalaisista oli lentänyt paikalle vasta samana päivänä. Jet lagista huolimatta heillä oli meno mielessä. Sasha yritti ostaa kokonaista viskipulloa, Orlando Bloomin näköinen kaveri (jäljempänä OB) taas hankki sateenkaarilärvilaudan. Olutkin virtasi. Me muut olimme hieman hillitympiä.</p>
<p>Ennen matsia juttelin pitkät tovit Tomin kanssa Kiinasta ja tämän suunnitelmista. Pidin myös tanskalaisten seurasta, vaikken ihan OB:n ja sikafarmarin näköisen kaverin (jäljempänä Putte) vauhdissa ollutkaan.</p>
<p>Alkuillan vastoinkäymisistä kehittyi hauska “Could be worse”-meemi. “Could be worse. Spain might win. Could be raining.”, yms. yms. Tanskalaisseurue räjähti nauramaan, kun tokaisin “Could be worse. You could be Swedes.”</p>
<p>Brita oli aiemmin kertonut, että ahtaatkin baarit tyhjenevät yön edetessä. Kiinalaiset eivät ole yökyöpeliä kansaa. Omaan nilkkaan osui; Brita ja Sasha nukahtivat toistensa olkapäille ensimmäisen puoliajan aikana. (Sasha päätti lähteä kotiin. Brita jäi katsomaan peliä, muttei suostunut enää sohvalle istumaan.)</p>
<p>Meidän puolemme pöytää oli kovasti Hollannin puolella. Eniten oranssia fanitti Tom, joka päästi “Holland!”-huudon jokaisen hyökkäyksen alkuun. Jatkoajan alussa alkoi lojaliteetti rakoilla. Putte kuorsasi sohvalla. Muutama muu vaihtari oli lähtenyt nukkumaan.</p>
<p>“At this point, I don’t mind Spain winning.”<br />“At this point, I don’t mind even Brazil winning as long as someone scores.”</p>
<p> </p>
<p>Palasimme koteihin auringon noustua hieman myrtseinä. Tom otti tuloksen aika raskaasti ja huristi taksilla kotiin. Muut kävelivät kampukselle; minä jatkoin vielä sen halki ja länsiportin kautta kotiin. Vastaan aamuhölkkäsi reippaita kiinalaisia.</p>
<p> </p>
<p>Oli hienoa nähdä MM-finaali hyvässä seurassa. Tämä oli yksi reissun kohokohdista.</p>