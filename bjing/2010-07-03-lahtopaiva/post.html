<p>Olen jo vähän vihjannut edellisen kahden päivän tapahtumista.</p>
<p>Aamu alkoi hitaasti. Pakattiin, siivottiin. Uuden asunnon varainsiirtovero täytyi vielä käydä maksamassa; Anni tarvitsi kopioita yliopistoa varten. Kahdeltatoista söimme tukevat lounaat ja pakkasimme viimeisetkin asiat.</p>
<p>Ensimmäinen etappi matkalla oli Kätilöopisto. Rakenneultra paljasti 20-senttisen kaikinpuolin terveen ukonkörilään. Tirautimme onnen kyyneleet.</p>
<p>Ehdimme lentokentälle hyvissä ajoin. Check-in ja turvatarkastus menivät kivuttomasti. Meille jäi niin paljon aikaa, että ehdimme hoitaa bisneksiäkin sivussa. Anni osti kiinalaisille tutuilleen pieniä salmari- ja lakkapulloja.</p>
<p>Portilla kuulutuksista vastasi kiinalainen lentoemäntä. Hän hoiti sekä suomen, ruotsin, englannin että kiinan kieliset kuulutukset. En osaa sanoa, että mistä maasta hän oli lähtöisin. Kaikki kielet menivät sujuvasti ilman erityistä korostusta tai takeltelua. Kenties Air China opettelee lausumaan kaikki reitit äänteellisesti oikein. Kenties kyseessä oli täysin sujuvasti neljää kieltä puhuva kultakorva.</p>
<p>Lennosta ei mitään erityistä sanottavaa. Luin Coders at Workin loppuun. Nukuin pari tuntia. Anni ei. “Mua potkittiin koko yö takaa ja sisältä.”</p>