<p>Pekingissä ei tarvitse pelätä väkivaltaa. Taskuvarkaita on kuitenkin runsaasti ja arvotavarat tulee pitää suojassa. Viime matkallani kaupunki nukkui asukkaiden viettäessä uutta vuotta ja taskuvarkauksien vaara oli pieni. Tällä reissulla tilanne on toinen.</p>
<p>Huijauksia sen sijaan riittää. <br /><br />Viime matkalla kävimme Kielletyssä kaupungissa. Siitä vähän dataa alempana. Aukiolla meidät yhytti nuori kiinalaispariskunta, jotka olivat taideopiskelijoita Ties Mistä. He kutsuivat meidät paikalliseen taide-esittelyynsä ja olisivat kai halunneet myydäkin jotain. Emme ostaneet. <br /><br />Tuo on yksi tyyppiesimerkki paikallisesta huijauskulttuurista. Taiteen lisäksi voidaan tarjota teetä, tilata ruokaa turistin piikkiin, myydä seksiä tai jättää taksimatka lyhyeksi. Useimmat näistä ovat vältettävissä. Hintoja voi (ja joskus pitääkin) selvittää etukäteen. Hinnaston voi jättää itselleen tueksi. <br /><br />Wikitravelin mukaan liian varovainen asenne kuitenkin kostautuu. Tietyissä tilanteissa kiinalaiset haluavat parantaa kielitaitoaan tai muuten vain tutustua vieraisiin. Viime reissulla tapasin tällaisen miehen metrossa. Vaimoani on lähestytty useaan otteeseen bussissa yms. ja kysytty niitä näitä. <br /><br />Jutella siis voi, mutta kannattaa miettiä kahdesti jos pyydetään mukaan. <br /><br />Toinen vältettävä asia on väärä raha. Sadan rämpylän eli renmibin eli noin 10 euron seteli on suurin, jota Kiinassa käytetään. Se on myös poikkeuksetta ainoa raha, jota usealla turistilla on. Tämä houkuttaa hämärämiehiä. <br /><br />Yleinen setelitemppu on vaihtaa salaa seteli väärennettyyn ja palauttaa tämä asiakkaalle. Kovaan ääneen väitetään, että asiakas tuo väärää rahaa mukanaan. Hopsansaa, näin on myyjä saanut väärän setelin vaihdettua oikeaan ja turistia harmittaa. <br /><br />Temppu ratkaistaan niin, että 100 rämpylän setelit käytetään isoissa supermarketeissa. Heiltä saa ehtaa tavaraa vaihdossa takaisin. Maksut tehdään sitten näillä. Erityisesti täytyy muistaa tasaraha. Ajattelin myös opetella oikean setelin tunnusmerkit. <br /><br />Kolmas huijaroinnin ala ovat piraattituotteet. Piraattialkoholi, piraattivaatteet, piraattielektroniikka. Näihin en usko törmääväni, sillä shoppailemaan en ole lähdössä. <br /><br />Ja sitten ne numeeriset datat. Kielletty kaupunki on kuusi vuosisataa vanha palatsikompleksi. Se on kooltaan noin neliökilometrin luokkaa ja koostuu lähes tuhannesta rakennuksesta. Kielletty kaupunki toimi keisarien pääpalatsina vuoteen 1912 saakka. <br /><br />Joo, arvaan että tämä asia oli tuttua. Vaan vuonna 2000 sinne perustettiin Starbucks-kahvila, jossa kävin vuonna 2006 ja joka suljettiin lopulta 2007. Olisinpa tajunnut tuolloin ostaa jotain mainoskrääsää...</p>