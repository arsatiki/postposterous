<p>Lentokoneen lähtöön on tunnilleen viikko jäljellä. Tiedämme ensimmäisten päivien ohjelman lähes täydellisesti.</p>
<p>Lentokentältä asunnolle. Asunnolta saman tien Carrefouriin. Carrefourista saamme kaksi erinomaisen tärkeää asiaa: tuoretta vaihtorahaa (kts. aiempi juttuni <a href="http://bjing.posterous.com/huijauksista" rel="nofollow">huijauksista</a>) ja vettä. Ihan hirveät määrät vettä.</p>
<p>Beijingissä vallitsee mannerilmasto. Jos et muista maantiedon tunteja hyvin, tarjoan lyhyen tiivistelmän: kylmät talvet, kuumat kesät. Jos taas muistat tunnit hyvin, saatat nyt epäillä minua sumutuksesta. </p>
<p>"Beijingistä on vain 150 kilometeriä merelle! Miten siinä ajassa muka ehtii mannerilmasto syntyä?"</p>
<p>Tarkkaa vastausta en tiedä minäkään. Siihen liittynee Siperian antisykloni, Tyynenmeren merivirrat ja mahdollisesti vielä Himalajan vuoristo. Löysin alla olevan kartan <a href="http://user.uni-frankfurt.de/~grieser/downloads/Koeppen-Climatology/CommonData/CommonData.htm" rel="nofollow">Frankfurtin yliopiston sivuilta</a>. Se kuvaa ns. mantereisuusindeksiä. Vaaleat ja vihreät värit ovat meri-ilmastollisempia alueita, sinertävät mannerilmastoa. Beijing sijaitsee tuossa Itä-Siperian purppuran alueen alapäässä. Tekninen termi taitaa olla hyperkontinentaalinen ilmasto.</p>
<p><span data-type="image" data-full-url="http://getfile6.posterous.com/getfile/files.posterous.com/bjing/ewP5o4rOLKrCO8rG3wMtgjCHHANiPBtUf7Y6EGpSRFmYgT8zNAsX1wvwgpF2/Gorczynski_Continentallity_Ind.png.scaled.500.jpg" data-gallery-id="7701905" data-thumb-url="http://getfile9.posterous.com/getfile/files.posterous.com/bjing/HpTkTVDCdZiYbaNT9KyY4u3tdRGH3MwoKceW1Ov083DYZE3Vw7SGKB3YT4BK/Gorczynski_Continentallity_Ind.png.thumb100.jpg" data-gallery-download="" data-id="10522406"></span></p>
<p>Ylläoleva tarinointini tiivistettynä tarkoittaa, että Beijingissä on <em>todella kuumaa</em>. Tällä hetkellä säätiedotus lupailee alimmillaan 31 astetta, korkeimmillaan 38. Öisin lämpötila saattaa laskea 20 asteen tienoille. Aikamoinen kameli saa olla, jos ei janoa synny.</p>
<p>Kraanavesi Beijingissä on mikrobiologisesti puhdasta. Ei ameeboita, noroviruksia tai fekaaliroipetta. Aiomme silti jättää sen juomisen väliin. Vesiputket ovat vanhoja ja huonossa kunnossa. Niistä liukenee veteen raskasmetalleja. Ei kiitos.</p>
<p>Ja tästä syystä ihan ensimmäinen kokemuksemme uuden kaupungin asukkaina tulee olemaan Carrefour-visiitti. </p>
<p>(Kaikkiin pullovesiinkään ei voi luottaa. Annin tietojen mukaan 20% pullovesistä on turvallisia. Kerron mitkä, kunhan saan itsekin asian selville.)</p>